Tadeusz Borowski
Korespondencja

Kartki i listy

układam, piszę,

patrzę uważnie

w białe klawisze,



patrzę w klawisze,

ostrożnie biję:

"Najmilsza, odpisz,

jeżeli żyjesz,



a jeśli zmarłaś,

to trochę trudniej,

lecz będę szukał

długo i żmudnie,



jakoś cię znajdę,

przyjdę z pomocą,

nie martw się, miła,

trzymaj się mocno."



"Słuchaj kolego,

że piszę, daruj,

nic nie wiedziałem,

że już umarłeś.



Szukam cię próżno

W całej Europie.

Zginąłeś w Bredzie?

No, popatrz, popatrz..."



"Dali mi adres,

pisać pośpieszam.

Przeżyłem. Jestem

w Monachium, w Rzeszy.



Niesprawiedliwie

na mnie wypadło,

żem nie był z wami

na barykadach,



chłopcy-poeci,

wciąż myślę o was,

jakże mi brak jest

waszego słowa,



słowa co grozą

duszę oplata,

jak straszne oczy

nie z tego świata,



słowa, co było

mrokiem i blaskiem."

Adres: grób wspólny

w Ogrodzie Saskim.



"Rzucam na ślepo

ten list jak w studnię.

Jakże tam w kraju?

Czy są już studia?



Pewnie już jesteś,

tak sobie myślę,

co najmniej dr phil.

albo magister.



Pewnie masz mnóstwo

społecznej pracy?

Jakże tam teatr?

Jakże Witkacy?



Jakże tam proza?

Ech, przyjacielu,

mógłbyś mi przysłać

jakąś nowelę.



Rzucony ślepo

jak pocisk w przestrzeń

czekam na listy,

tęsknię do wierszy,



które przyniosą

minioną młodość.

Napisz mi, Staszku,

i miej się dobrze.



Wiem, że dostanę

kartkę od ciebie

gdy tylko ciebie

z gruzów odgrzebią."



Kartki i listy

układam, piszę

patrzę uważnie

w białe klawisze,



siedzę nad nimi

z schyloną głową.

Jeszcze coś trzeba.....

Choć jedno słowo....



Siedze nad nimi

głuchym wieczorem....

Trzeba mi odejść....

Pora już, pora.....
