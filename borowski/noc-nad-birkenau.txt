Tadeusz Borowski
Noc Nad Birkenau

Znów noc. Znów niebo groźnie
krąży jak sęp, jak zwierz się pręży,
nad głuchą ciszą, nad obozem
blady jak trup zapada księżyc.

I jak rzucona w boju tarcza
niknie wśród gwiazd błękitny Orion.
Głucho w ciemności auta warczą
i błyszczą oczy krematorium.

Parno i duszno. Sen jak kamień.
Cięzki jest oddech. Rzęzi gardło.
Jak ciężka stopa piersi łamie
Milczenie trzech milionów zmarłych.

Noc, noc bez końca. Świtu nie ma.
Oczy od snu są oczadziałe.
Jak Boży Sąd nad trupią ziemią
zapada mgła nad Birkenau.