Władysław Sebyła
Wiersz III z cyklu Ojcze nasz

Jak cię przywołać? gestem rąk? 
modlitwą? klątwą? czy milczeniem? 
czy senny zamieszkujesz krąg? 
czyś ptakiem, drzewem, czy kamieniem?
Duchu, wiejący nad wodami, 
nie słyszę świstu twoich piór, 
a znam ten głos, przedwieczny chór, 
to śpiewa krew oceanami.
Morzem pamięci płynę, mgłą, 
mijając wyspy snu i jawy, 
nieznana wkoło kipi głąb 
i niezbadany cel wyprawy.
Ocknięty nagle wśród bezmiaru, 
wrośnięty w świat, wyrosły z dna, 
tętniący kształt mój morzem gna, 
silny nadzieją i niewiarą.