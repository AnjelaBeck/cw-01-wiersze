Marzena Broda

Celofanowa noc

Jest późno, może grubo po północy, stoję pod Wawelem

I stąd patrzę na zielonkawy, mulisty brzeg,

Jaki odsłonił się z powodu upałów. Do zachodu słońca

Latają nad nim roje owadów o cienkich nogach

Pod brunatnymi skrzydłami, lecz teraz jest pusto. Mój słuch

Koncentruje się na szeleszczącej jak z celofanu nocy,

Przez tę celofanową przestrzeń przesącza się do mnie

Aromat cytrynowego szamponu do włosów

I mgiełka dezodorantu, która powoli się rozpływa:

Jakie to dziwne uczucie mówić do kogoś, kto nie odpowie.