Marzena Broda
Festyn

W sobotni poranek, gdy władze miasta urządziły festyn
Z okazji otwarcia aeroklubu, niebo było jaśniejsze
Niż butelka wody mineralnej, czyste i klarowne,
Mimo że upstrzone latawcami leciuteńkimi jak moje istnienie.
Mogły więc lecieć dokądkolwiek, wraz z balonami
Ustępując miejsca samolotom, które regularnie nadlatywały,
Holując banery reklamowe w kształcie zeppelinów.
Wydawały się poruszać niebywale wolno
Jakby wokół jakiegoś rusztowania o konstrukcji wieży,
Czuwającej nad porządkiem rzeczy, dopóki nie zniknęły,
Kiedy niebo (podparte długimi snopami zimnego światła)
Rozbłysło brokatowymi koronami wśród peoni,
Motyli czy wielokolorowych rozgwiazd,
Zmieniających się z sykiem w ogromne koła świetlne
Lub w pulsujące barwami pąki kwiatów, pod którymi śmiech
Na przemian z krzykiem niósł się po okolicy.