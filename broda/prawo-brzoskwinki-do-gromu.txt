Marzena Broda

Prawo brzoskwinki do gromu

Dojrzewam gnijąc na słońcu, promień się babrze
Nie w swoich mrokach. Chwilami bywa, że jest dobrze, a przez

Miąższ cieknie smak cukru wędrujący z gałęzi
Brzoskwini poza sferę owocu, z którą nie ma więzi,

Takie dożywotnie, brr... byle co. Dość już tych
Zmagań z prawem gromu! Na piersi liścia przysiadł motyl,

Gdzie nabiera sił wrośnięty skrzydłami w drzewa.
Tutaj pręży się barwniej, lecz o mnie mu nikt nie zaśpiewa,

Że chłonę ciebie tkankami, biegła w rzemiośle
Czucia chłodu istnienia, aż wicher chuchnięciem nas pośle

W dół zimny jak trzeba, potem ciemność wydrąży
Wnętrze i stanę się pustką, ku którejś, pestko ciążyła. ﻿